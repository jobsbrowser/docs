# Wstęp {.unnumbered}

W ostatnich latach rozwój na wielu płaszczyznach technologii informacyjnych,
zaowocował powstaniem nowych języków programowania (Kotlin, Swift),
frameworków (React, Vue), narzędzi (PyTorch, Tensorflow) czy standardów.
Często zauważyć można wzajemne wypieranie się wiodących technologii i
narzędzi czy gwałtowne wzrosty popularności
nowych, dotąd jeszcze szerzej nieznanych. Dobrymi przykładami są tutaj branże
takie jak programowanie aplikacji WWW, Data Science czy świat aplikacji mobilnych.
Ciekawym wydaje się być wpływ takich zmian na rynek pracy oraz to, czy są one
tam zauważalne; jeśli tak - to w jakim stopniu.

W obserwacji takiego wpływu mógłby pomóc proces długotrwałej analizy pojawiających
się na rynku ofert pracy - szczególnie pod kątem technologii, których znajomość
jest wymagana przez pracodawców.

Aplikacja, której poświęcono tę pracę, jest próbą udowodnienia, że proces taki
da się zaprojektować, zautomatyzować i - bez wymogu nadmiernej ingerencji użytkownika - zbierać,
analizować, wizualizować oraz udostępniać najbardziej istotne
(z punktu widzenia autorów) informacje dotyczące zmian na rynku pracy w branży IT.

W ramach pracy wykonano system informatyczny składający się z dwóch komponentów.
Pierwszym z nich jest zaplecze analityczne (back end),
zajmujące się automatycznym pobieraniem zamieszczanych na jednym z największych
polskich serwisów rekrutacyjnych (Pracuj.pl) ofert z branży IT oraz
ich późniejszą analizą pod kątem umieszczanych w nich technologii.
Drugim wykonanym komponentem jest aplikacja WWW (front end) prezentująca
wyniki użytkownikowi oraz umożliwiająca eksport zebranych danych do samodzielnej
analizy.

Rozdział pierwszy pracy zawiera ogólną specyfikację wykonanego systemu - opis biznesowy,
spis wymagań czy przewidziane grupy odbiorców.

W rozdziale drugim znajduje się opis każdego z wyodrębnionych komponentów systemu.
Opisuje on ich architekturę, zasadę działania oraz efekt końcowy, ale też napotkane problemy,
zastosowane algorytmy czy użyte narzędzia.

Rozdział trzeci zawiera instrukcję obsługi aplikacji WWW będącej efektem końcowym
prac nad systemem.

\clearpage